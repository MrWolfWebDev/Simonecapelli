Simone Capelli fin da quando era piccolo ammirava il “Body Building” perché l’idea di spostare del "ferro" lo elettrizzava. Così, ha iniziato a frequentare una palestra intorno ai vent’anni, non tanto con l’idea di mettere su muscoli, ma piuttosto per irrobustire la sua schiena. Gli ci è voluto davvero poco tempo per appassionarsi alla pesistica e alle relative tecniche usate negli allenamenti.
Da subito ha apprezzato l'idea di sentire e capire le sensazioni che provava allenandosi, addentrandosi sempre più in una conoscenza migliore del suo fisico. E avere una buona consapevolezza delle sensazioni muscolari gli è diventato indispensabile adesso, nella  riabilitazione e nel lavoro che svolge insieme al dottore dell’Unità Spinale di Pietra Ligure e alla sua fisioterapista, 
ma anche durante i suoi allenamenti in palestra. Nel 2001 Simone ha deciso di provare l’emozione della gara h/p per premiare le sue fatiche fisiche giacché in sala pesi i progressi si vedevano e perché, sotto il profilo dell'alimentazione, stava seguendo una dieta adeguata.  Nell’aprile del 2002 ha partecipato a una gara interregionale “Liguria-Piemonte-Toscana della I.F.B.B.” non classificandosi tra i primissimi posti, ma al settimo;  poi, ha centrato un quarto posto a una regionale, “Trofeo Roomes”. Per Simone, che a quel tempo pesava 77 Kg., è stata una bella esperienza anche se molto impegnativa, soprattutto sotto il profilo degli allenamenti. In seguito, egli aveva anche deciso di migliorare ulteriormente la sua alimentazione,si  allenava con maggiore determinazione, stava toccando con mano i risultati e la sua voglia di fare altre gare cresceva. Ma il 1 Luglio del 2004 un automobilista ha investito Simone causandogli una lesione midollare D10 parziale con intervento di stabilizzazione di cinque vertebre. Il suo peso è passato da quasi  80 a circa 65 Kg. dopo quattro mesi di degenza presso l’ Unita Spinale Unipolare di Pietra Ligure. Nonostante tutto, il suo recupero è stato veloce perché i primi mesi, in fase acuta, non era  in grado di stare seduto, ma cadeva come un sacco vuoto. Appena dimesso dall’ospedale, Simone ha deciso di tornare subito in palestra: aveva fretta di iniziare anche se era molto debilitato. Ed è proprio grazie alla sua  volontà che è riuscito a migliorare gradualmente le sue condizioni fisiche. Infatti, con il passare del tempo e  aggiungendo ogni giorno esercizi, egli ha riacquistato di nuovo la sua forza. Ma anche i suoi amici gli  hanno dato una mano negli allenamenti e lui gliene sarà sempre riconoscente. Progredendo per gradi, il lavoro sta portando Simone ad avere una certa padronanza
del suo fisico e ciò gli semplifica la sua quotidianità, dentro e fuori le mura domestiche. Ne è conseguito, quindi, un certo benessere fisico generale che gli ha fatto tornare la voglia di affrontare altre gare, ma non solo: Benedetto Mondello gli ha dato la possibilità di poter frequentare il corso d’istruttore di sala pesi presso la sua palestra, offrendogli  un’ottima
prospettiva per il futuro, oltre che un’approfondita conoscenza della materia. Questa disciplina può, ovviamente, essere d’aiuto a molti come fase post-acuta, creando un piano di lavoro più idoneo per ognuno, procedendo per gradi, eseguendo solo gli esercizi personalizzati in base alla forza fisica, plasmandoli sulle manovre limitate che riesce a compiere e rendendoli produttivi per un giusto fine. Così facendo, si dovrebbe  arrivare tranquillamente agli obiettivi di benessere psicofisico prefissati e, persino, a eccellere. Tuttavia, c’è ancora una grossa carenza nelle palestre a livello di macchinari e ciò rende meno vario l’allenamento della persona con deficit motorio più o meno grave, anche se non manca, di certo,la varietà con esercizi liberi. Purtroppo, è ancora elevato il numero di palestre “non a norma di legge” e, perciò, alla persona disabile, in carrozzina,  risulta difficoltoso frequentarle. Simone ci riesce lo stesso ed esegue ben sei micro allenamenti settimanali di base  più  delle attività in piscina, cercando di completare il lavoro con la fisioterapia specifica per le gambe, eseguita a cicli, ed effettuando cinque pasti giornalieri con frutta, verdura, pasta, carne e latte.  “Ricordo che, al rientro in palestra, ero un po' titubante per il fatto che gli esercizi che amo di più sono gli squat e gli stacchi, dov’ero più forte, ma avevo moltissimi dubbi, troppe paure e, anche dopo aver conseguito il corso, mi domandavo come sarebbe stato il mio impatto con le persone, quando dovevo spiegare loro l’esecuzione di esercizi sulle gambe. Invece, mi sono accorto che era semplice perché avendo una buona conoscenza e una buona memoria sulle sensazioni muscolari da ricercare, il lavoro che svolgo su di me alimenta una maggiore formazione come istruttore”: è questa una recente testimonianza di Simone a cui egli ha aggiunto: “Vorrei ringraziare tutte le persone che fanno sì che io possa muovermi nella mia massima espressione e spero che ciò venga applicato anche a tutti coloro che ne hanno bisogno. Un ringraziamento particolare va al coach Sandro (TEAM PALEXTRA), con cui da tempo mi sto preparando atleticamente per volare alle prossime Paralimpiadi”.<br/><br /><br />
Mariagrazia Gomba

